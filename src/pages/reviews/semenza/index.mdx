---
layout: /src/layouts/SinglePost.astro
type: "review"
date: "2023-04-26"
writer: Angelo
title: "Semenza"
description: "Fagioli per tutti i gusti"
designer:
  - Uwe Rosenberg
publisher:
  - Giochi Uniti
mechanisms:
  - Gestione mano
  - Negoziazione
  - Carte

score: 8
playing_time: 60min
playing_time_official: 45-60min
weight: 2
player_count: 5
player_count_official: "2-7"

sidebar_votes:
  - title: Complessità
    value: 2
  - title: Preparazione
    value: 2
  - title: Fortuna
    value: 5
  - title: Longevità
    value: 3
  - title: Componenti
    value: 2
  - title: Portabilità
    value: 4

lsgiochi_url: https://www.lsgiochi.it/product/9982032/semenza
---

<Setting><p>
  Coltivare e vendere fagioli non è mai stato così divertente e competitivo!
  Diventa un agricoltore, semina e vendi tanti fagioli diversi al mercato.
  Scambia semi con i tuoi avversari e guadagna più monete possibile! La strada
  per la vittoria non è sempre tutta rose e “fagioli”.
</p></Setting>

![Semenza](./_game1.jpg)

<Rules><p>
  In Semenza dovremo gestire la nostra mano di carte e scambiare fagioli con i
  nostri avversari per guadagnare più monete possibile dalla loro vendita. La
  prima e fondamentale regola di Semenza è che, durante tutta la partita, non vi
  sarà consentito modificare l’ordine delle vostre carte in mano. Avete sentito
  bene giocatori di scala quaranta e burraco: tenete le vostre mani ben legate,
  perché non potrete metterle in ordine per nessun motivo. <br />
  Una volta distribuite le carte e i due campi iniziali ad ogni giocatore, la partita
  può avere inizio. Il turno di un giocatore è diviso in quattro fasi ben distinte,
  ma prima di andare a descriverle, bisognerà fare un attimo attenzione alle regole
  della semina e della vendita dei fagioli, che sono il vero e proprio fulcro del
  gioco. <br />
  Ogni giocatore avrà a disposizione ad inizio partita due campi su cui
  coltivare. Quando dovrete piantare un fagiolo in un campo, se è presente un
  campo con lo stesso tipo di seme, potrete semplicemente impilarlo sui fagioli
  già presenti. Se non c’è lo stesso tipo di seme, e avete un campo libero,
  semplicemente iniziate una nuova fila in quel campo. Ma se i campi sono già
  tutti occupati, sarete costretti a vendere i vostri fagioli. Quando vendete
  fagioli, ottenete tante monete quanto riportato sulla carta; ovviamente,
  fagioli più rari vi faranno guadagnare più monete con meno carte. <br />
  A inizio turno, il giocatore sarà costretto a piantare il primo fagiolo in ordine
  nella sua mano, seguendo le regole appena spiegate. Una volta fatto, potrà, se
  vorrà, piantare un secondo seme, non di più. A questo punto, inizierà la seconda
  fase: il mercato. Il giocatore semplicemente pesca due carte e le mette scoperte
  sul tavolo. Queste sono due suoi fagioli, che dovrà piantare per forza. Qui però
  entra in gioco la parte più divertente di Semenza: la contrattazione. I giocatori
  potranno infatti scambiare (o donare) carte dalle loro mani con il giocatore di
  turno, scambiandole con le carte del mercato o con le carte in mano (le carte già
  seminate non possono essere scambiate). Questa fase è estremamente importante,
  perché non solo vi permetterà di ottenere i fagioli che volete, ma soprattutto
  di disfarvi di carte fastidiose in mano. <br />
  Durante la terza fase, semplicemente, i giocatori saranno costretti a seminare
  tutti i fagioli scambiati durante la seconda fase, quindi occhio a quello che
  prendete! <br />
  Alla quarta fase, il giocatore pesca tre carte e termina il turno. <br />
  Durante la partita i giocatori potranno in qualsiasi momento vendere i loro
  fagioli, e in caso in cui abbiano abbastanza monete, comprare persino un terzo
  campo in cui coltivare. Una volta che il mazzo è terminato tre volte la
  partita finisce e il giocatore che ha accumulato più carte è il vincitore.
</p></Rules>

![Semenza](./_game2.jpg)

<Feedback><p>
  Semenza è una delle perle del buon vecchio Rosemberg. Un titolo che, pur con i
  suoi annetti, continua ad essere giocato e intavolato in tantissime case. Ho
  sempre desiderato provarlo nel corso della mia carriera da giocatore da
  tavolo, ma a causa della scarsità di copie sul mercato ho sempre avuto
  difficoltà. Quando sono riuscito ad averlo, ho capito che avrei dovuto
  comprarlo molti anni prima. <br />
  Un gioco semplicemente fantastico. Divertente, semplice e per tutti i tipi di giocatori.
  Ovviamente non stiamo parlando di un capolavoro, ma fa il suo sporco lavoro. Le
  regole sono immediate e facili da spiegare, comprensibili anche per giocatori novizi.
  La durata è contenuta e una partita scorre veloce, anche grazie alla fase del mercato,
  che limita i tempi morti durante i turni degli altri giocatori. La rigiocabilità
  non è proprio il massimo, ma ho apprezzato moltissimo la versione italiana, che
  nel gioco base presenta già due espansioni: gli incarichi, la versione per due
  giocatori e qualche fagiolino in più. La scalabilità è ottima, anche se preferisco
  intavolarlo sempre con più giocatori possibili, per creare un po’ più di confusione
  e brio al tavolo. <br />
  Unica pecca del gioco sono probabilmente i materiali: purtroppo, Semenza
  rimane un gioco vecchiotto, e i componenti non reggono il confronto con le
  grafiche e i materiali dei nuovi giochi. <br />
  Detto questo, Semenza è un gioco che consiglio vivamente, e che difficilmente non
  amerete fin dalle prime partite. Un titolo per ogni tipo di giocatore, ma consigliatissimo
  per novizi o per giocatori che preferiscono una chiacchiera in più rispetto ad
  un mal di testa al tavolo.
</p></Feedback>

![Semenza](./_game3.jpg)
